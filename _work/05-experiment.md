---
title: Eksperimenas /comming soon
og: true
permalink: /events/spontaniska
cover: pictures/paint/01.jpg
published: false
---

<article>

Menininkės pristato alternatyvaus bendradarbiavimo rezultatus

Kovo 3 d. Menų spaustuvės bare „Shinzo“ dizainerė Dovilė Cibulskaitė ir vizualiųjų menų kūrėja Algina Bedulskė pristatys bendrą darbą. Prasidėjęs kaip solo projektas siekiant išlaisvinti savo kūrybinį potencialą, jis peraugo į jungtinį, subūrusį skirtingų sričių menininkus ir menininkes. Šio bendradarbiavimo rezultatas: limituoto tiražo džemperiai su unikaliais antspaudais bei dizainerės kūrybinį procesą įamžinęs Alginos Bedulskės ir komandos sukurtas filmas. Tokiu būdu projekto autorės nori atkreipti dėmesį į poreikį ir privilegiją nevaržomai kurti bei kolektyvinės kūrybos svarbą individualistiniame pasaulyje.

Renginiui, apjungsiančiam būrį menininkų ir menininkių, pradžią davė spontaniška improvizacija namuose: „Eksperimentuodama su po ranka pasitaikiusiais šilkografijos dažais, voleliais ir audiniu gavau įdomų rezultatą - unikalų, neatsikartojantį raštą. Matydama potencialą perkelti jį ant gatvės mados mylimo ir patogaus rūbo sumaniau sukurti limituoto leidimo džemperius. Limituoto dėl to, jog norisi suteikti tam raštui ir dažnai nešiojamam rūbui didesnę reikšmę“, - apie drabužio atsiradimo pradžią pasakojo dizainerė.

Galbūt istorija tuo ir būtų pasibaigusi, tačiau režisierė Algina Bedulskė pasiūlė įamžinti kūrybinį procesą, sukuriant apie jį ir pačią dizainerę trumpą filmą. Filmo ašimi tampa kūrybos aktas ir jo magija bei tai, iš kur tas poreikis kurti kyla. Tai klausimai, kurie šiandieniniame globalinių krizių kontekste atrodo ne tik privilegijuoti, tačiau ir pertekliniai. Vis tik menininkės atkreipia dėmesį, kad išraiškos laisvė negali be pertrūkių būti stumiama į antrą planą prioritetą suteikiant paklausai ir pardavimams.

Apie tai, kad neribojama saviraiška ir dalinimasis kūryba kone pernakt gali tapti privilegija, o ne savaime suprantamu dalyku, visi patyrėm prieš dvejus metus prasidėjus pandemijai. Išgyvenimo dilemos tapo esminėmis, o egzistencialistiniai klausimai turėjo palaukti geresnių laikų. Pasaulis susitraukė iki kelių dešimčių kvadratinių metrų, kuriame keliese ar visai vienumoje reikėjo tiesiog išlikti. Todėl atsiradus galimybei susigrąžinti bent dalį buvusių galimybių, menininkėms nekilo klausimų nuo ko pradėti – dirbti drauge.

Dizainerė atkreipė dėmesį, kad tokie bendri projektai anaiptol nėra dažni: „Yra įprasta pirkti kito menininko paslaugas ar darbą, tačiau investuoti savo laiką ir kūrybą į kito kūrybą neatlygintai nėra savaime suprantama. Atlyginimas šiuo atveju yra terpė saviraiškai negalvojant, ar tai apsimoka, ir nežinant, koks bus rezultatas. Mano kūryba tapo akstinu sukurti filmą, kuriame kiekvienas turėjo galimybę eksperimentuoti režisuojant, kuriant apšvietimą, ieškant techninių sprendimų, montuojant ir pan.“ – bendradarbiavimu džiaugėsi Dovilė Cibulskaitė.

Sujungtos bendros darbo filosofijos kartu moterys dirbo jau ne pirmą kartą. Paklausta, ar nesunku pažaboti savo ego ir ar nebūtų lengviau tiesiog kurti individualiai, režisierė atsako: „Ego mažina galimybes, o įgalina jas būtent bendradarbiavimas. Ir jis gali vykti tarp įvairiausių sričių. Prie šio konkretaus projekto prisidėjo ir verslo sektoriaus atstovai – įmonės „Cine cervice“ ir „Arclight“. Jų dėka turėjome dideles technines galimybes. „Dūmų fabrikas“ suteikė erdvias patalpas, o visa krūva kolegų menininkų sugūžėjo padėti. Įsivaizduokite, kaip atrodytų pasaulis, jei mes vieni kitus palaikytume, padėtume, vieni iš kitų pirktume ir vieni kitiems kurtume? Žemėje tiek daug žmonių, jog mums visiems vieni kitų užtektų. Tai kodėl to nedarome?“

Sutikusi daugiau bendraminčių kūrėja suprato, kad jiems trūksta, kas juos sujungtų ir suteiktų platformą bendriems projektams. Šią problemą režisierė išsprendė įkūrusi įmonę „EASY creative production“, iš kurios sekė laisvai samdomų kūrėjų judėjimas „Easy - Art in Action“. Jis jungia žmones iš meno, kultūros, technologijų ir kitų sričių į vieną komandą, norinčią įgyvendinti bendrus projektus, nebijant eksperimentuoti ir paliesti socialinių temų.

Dovilės Cibulskaitės gaminiai šiandieną jau priklauso jos vardo prekės ženklui atstovaujančiam tvarią madą pabrėžiant jos vartotojų unikalumą. Ši idėja atsispindi ir dizainerės kurtuose džemperiuose: „Iš pirmo žvilgsnio raštai ant rūbų labai panašūs, ir vis tik tarp jų nėra nei vieno identiško. Tuo noriu pasakyti, kad visi mes kaip rūšis esam tokie patys. Nei geresni, nei blogesni. Tačiau skiria mus tas unikalus DNR, besireiškiantis per būdą, mąstyseną, jausmus ir pan. Džiaugiuosi galėdama pristatyti savo kūrybą, kuri netrukus bus prieinama ir internetiniame puslapyje, kur bus galima pamatyti kitus darbus, juos užsisakyti ar susisiekti su manimi dėl privataus dizaino kūrimo“.

Išgirsti daugiau menininkių minčių ir pamatyti jų darbų bus galima projekto pristatyme.

Vieta: Menų spaustuvės baras „Shinzo“
Laikas: kovo 3 d. - 19 val 30 min.
Įėjimas nemokamas

</article>
